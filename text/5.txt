Genesis. Kapitola pátá. Tato jest kniha rodů Adamových. V ten den, v kterémž stvořil Bůh člověka, ku podobenství Božímu učinil ho. Muže a ženu stvořil je a požehnal jim, a nazval jméno jejich Adam v ten den, když stvořeni jsou. Byl pak Adam ve stu a třidcíti letech, když zplodil syna ku podobenství svému a k obrazu svému, a nazval jméno jeho Set. I bylo dnů Adamových po zplození Seta osm set let, a plodil syny a dcery. A tak bylo všech dnů Adamových, v kterýchž byl živ, devět set a třidceti let, i umřel. Set pak byl ve stu a pěti letech, když zplodil Enosa. A po zplození Enosa živ byl Set osm set a sedm let, a plodil syny a dcery. I bylo všech dnů Setových devět set a dvanácte let, i umřel. Byl pak Enos v devadesáti letech, když zplodil Kainana. A po zplození Kainana živ byl Enos osm set a patnácte let, a plodil syny a dcery. I bylo všech dnů Enosových devět set a pět let, i umřel. Kainan pak byl v sedmdesáti letech, když zplodil Mahalaleele. A po zplození Mahalaleele živ byl Kainan osm set a čtyřidceti let, a plodil syny a dcery. I bylo všech dnů Kainanových devět set a deset let, i umřel. Mahalaleel pak byl v šedesáti a pěti letech, když zplodil Járeda. A po zplození Járeda živ byl Mahalaleel osm set a třidceti let, a plodil syny a dcery. I bylo všech dnů Mahalaleelových osm set devadesáte a pět let, i umřel. Járed pak byl ve stu šedesáti a dvou letech, když zplodil Enocha. A po zplození Enocha živ byl Járed osm set let, a plodil syny a dcery. I bylo všech dnů Járedových devět set šedesáte a dvě létě, i umřel. Enoch pak byl v šedesáti a pěti letech, když zplodil Matuzaléma. A chodil Enoch stále s Bohem po zplození Matuzaléma tři sta let, a plodil syny a dcery. I bylo všech dnů Enochových tři sta šedesáte a pět let. A chodil Enoch stále s Bohem a nebyl více vidín; nebo vzal ho Bůh. Matuzalém pak byl ve stu osmdesáti sedmi letech, když zplodil Lámecha. A po zplození Lámecha živ byl Matuzalém sedm set osmdesáte a dvě létě, a plodil syny a dcery. I bylo všech dnů Matuzalémových devět set šedesáte a devět let, i umřel. Lámech pak byl ve stu osmdesáti a dvou letech, když zplodil syna, Jehož jméno nazval Noé, řka: Tento nám odpočinutí způsobí od díla našeho,od práce rukou našich, kterouž máme s zemí, jížto zlořečil Hospodin. A živ byl Lámech potom, když zplodil Noé, pět set devadesáte a pět let, a plodil syny a dcery. I bylo všech dnů Lámechových sedm set sedmdesáte a sedm let, i umřel. A když byl Noé v pěti stech letech, zplodil Sema, Chama a Jáfeta.